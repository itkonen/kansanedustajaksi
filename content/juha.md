---
id: page
title: Kuka Juha?
description: Tietoa Juha Itkosesta
---

**Olen neljän pienen lapsen isä** ja haluan varmistaa, että Suomi on hyvä paikka elää myös tulevaisuudessa.

## Koulutus

Olen 39-vuotias ja koulutukseltani valtiotieteiden tohtori taloustieteestä ja luonnontieteiden kandidaatti matematiikasta. [Väitöskirjani](https://helda.helsinki.fi/bof/bitstream/handle/123456789/13666/E49.pdf?sequence=1&isAllowed=y) tein ilmastonmuutoksen ja verkostojen taloustieteestä. Tutkimusaiheeni ovat olleet varsin poikkitieteellisiä ja käsitelleet [ilmastonmuutoksen hillitsemisen politiikkavälineitä](https://ilmastoraportti.juhaitkonen.fi), sosiaalisia verkostoja, henkilökohtaisia arvoja ja persoonallisuuspiirteitä sekä tilastollisia menetelmiä.

## Työ

**Työskentelen perustajaosakkaana Robonomistilla**, joka on [tiedolla johtamisen datapalveluja tarjoava startup-yritys](https://robonomist.com). Nykyinen työnkuvani on pääosin koodaamista, datatiedettä, kansantalouden analysointia ja yrityksen johtamista. Aiemmin olen työskennellyt ekonomistina Suomen Pankissa, valtiovarainministeriössä ja Ifo-instituutissa sekä tutkijana Helsingin yliopistolla.

## Harrastukseni

**Vapaa-aikani** vietän suurimmaksi osaksi perheen kanssa puuhaten ja Twitterissä keskustellen. Harrastuksiini kuuluu nykyään puutarhanhoito, kaikenlainen kodin nikkarointi ja pyöräily.

Tykkään kokeilla ja opetella uusia asioita, ja elämän varrella olen ehtinyt käyttää paljon aikaa esimerkiksi oluen valmistukseen ystävien kanssa, äänitystekniikkaan ja miksaukseen, pikakirjoituksen opetteluun, tekoälymallien koodailuun, oopperassa käyntiin sekä harraste-elektroniikkaan. Maailmassa on tarjolla kaikkea jännää ja olen halunnut ottaa siitä kaiken irti.

## Politiikka

**Olen politiikassa mukana nyt ensimmäistä kertaa.** Pyrin eduskuntaan, jotta voisin parantaa suomalaisten arkea ja politiikan kulttuuria. Uskon siihen, että viisaat päätökset syntyvät kuuntelemalla asiantuntijoita, hyödyntämällä tutkittua tietoa ja punnitsemalla huolellisesti vaikutuksia kansalaisille.

Millainen olisin kansanedustajan? Se selviää varmuudella vasta eduskunnassa, mutta haluaisin, että minut tunnetaan siitä, että olen rehellinen ja tunnollinen sekä aikaansaava ja vastuullinen.

Euroopan komission ex-puheenjohtaja Jean-Claude Juncker sanoi aikoinaan: "Tiedämme, mitä pitäisi tehdä, mutta emme tiedä, miten tulisimme uudelleenvalituksi, jos teemme sen." Haluan, että teemme viimein sen, mitä tiedämme, että pitäisi tehdä. Siksi pyrin eduskuntaan. En vain siksi, että pääsisin eduskuntaan. Luotan siihen, että Suomessa riittää fiksuja äänestäjiä, jotka haluavat laittaa asiat kuntoon.
